【谒金门】〔生上〕愁思乱。
天际一声哀雁。
几番肠欲断。
〔末上〕十载风尘游宦。
报国务输忠款。
长夜漫漫犹未旦。
谩敎歌石烂。
〔踏莎行〕〔生〕汉室堂堂。
王臣蹇蹇。
一身困厄终难免。
邦危主辱死何妨。
妻孤母老生犹恋。
〔末〕那飮药谯玄。
纳肝弘演。
高风劲节眞堪羡。
沧溟波浪能几枯。
岁寒松柏何曾变。
〔生〕王大人。
我和你奉君命来此。
却被小人谗谮。
拘禁不容还国。
奈何奈何。
〔末〕状元。
智者不惑。
仁者不忧。
勇者不惧。
天生德于予。
桓魋其如予何。
古人一饭之德。
尙且不忘。
而受任责如此。
且说我和你穿的。
【红衲袄】穿的是绣云裘戴着铁豸冠。
我和你出入呵。
这般富贵呵。
受君禄。
心怎安。
负君恩知愧赧。
须信是为臣难更难。
只为封章奏入承明谏。
致此万里边庭凋素颜。
总然使困桁杨拘狴犴。
我这里苦冰霜。
节自完。
至死心存一寸丹。
【前腔】〔末〕我也曾挽天潢濯肺肝。
也曾采蕨薇充糗饭。
怎做得餐毡啮雪终归汉。
一点心怎忘君父难。
六尺身可当朋友患。
我一死须敎轻泰山。
〔生〕年兄大人。
只是我和你生不遇时。
【前腔】値此汉中衰天步艰。
致此国分崩朝政乱。
俺忠良尽被蛮荒窜。
那险邪尽做了台省官。
怎能勾离膻乡持节返。
那时节立朝纲当辩奸。
我这里正气漫漫塞两间。
〔末〕状元。
我见你所志甚大。
但不知羁縻于此。
终身如何是了。
〔生〕便是。
不顾仁义。
若论二帝受此困辱。
卽欲舍生全义。
奈上有老亲之故。
下无宗祀之承。
似此淹留岁月。
〔末〕状元。
实不瞒你说。
昨日汤思退与我一符节。
着下官与洪侍郞同回。
因你不就单于亲事。
拘禁终身。
不许南还。
〔生〕君臣之义。
固当自尽。
其奈母亲妻子悬望。
如之奈何。
〔末〕罢罢。
自古道为朋友者死。
苟巨伯负拒胡之义。
柳宗元有易播之恩。
我思想起来。
忝辱十年之爱。
将此符节与足下先回。
下官留此。
或有挫辱。
卽当骂贼而死。
〔生〕荷君轸念。
死生骨肉之情。
何以克当。
但恐公义所不容。
〔末〕不妨。
见义不为无勇也。
一则可以雪二帝之愤。
而尽臣子之职。
二则可以全足下骨肉之情。
而尽朋友之义。
一死何憾。
〔生〕语云。
君子有杀身以成仁。
毋求生以害仁。
足下固有成仁之美。
下官难逃害义之名。
〔末〕你说那里话。
足下旣有经济之才。
宜致君以泽民。
下官又无父母之虑。
当殉身以报国。
公孙刎而程婴佐赵。
召伯死而管仲匡齐。
古人所为。
惟义是从。
何必再四拘拘然。
但此事不可泄漏。
你听我道。
【东瓯令】我怀忠愤。
你困顚越。
密事藏机休漏泄。
君危友辱心何忍。
恩义两相结。
你看古人当患难之际。
多是见危受命。
严颜之首杲卿舌。
淸操厉冰雪。
【前腔】〔生〕他言忠信。
气英杰。
视死如归心似铁。
死于国难。
理之当然。
公孙岂为程婴刎。
忠义两能竭。
怀思无语自悲咽。
心事与谁说。
旣荷足下有生全之义。
下官今夜子时之分。
就与洪侍郞潜地同行了。
〔末〕恐有逻骑惊觉。
自宜保重。
又有一事。
〔生〕却怎的。
〔末〕见说中原俱被契丹占了。
入国时须要备御。
〔生〕承指教。
【四边静】中原路阻音尘绝。
兵戈正骚屑。
恋国更思亲。
归心大刀折。
〔合〕忠言剀切。
忍离别。
谁收侍中血。
〔末〕我和你留此十年。
不得一见二帝之面。
【前腔】孤臣此恨何由灭。
甘心死缧绁。
天应眷忠烈。
〔合前生〕王大人。
就此拜别。
〔拜介〕
【前腔】衔恩飮义中肠热。
情深怎抛撇。
从今死生诀。
〔合〕燕歌惨切。
故人别。
泣把李陵衣。
相看泪成血。
【前腔】〔末〕英雄壮气呑胡羯今当尽臣节。
大人。
寄语我天王。
〔合前〕
生〕十年同患故人情。
〔末〕义在何曾较死生。
〔生〕南入男儿终不屈。
〔末〕皇天上帝眼分明。
【双劝酒】〔净上〕家声缙绅。
雌雄州郡。
十年鼓盆。
难谐秦晋。
试寻月老去求姻。
已选定吉日良辰。
小子生来豪气。
原是簪缨家世。
祖公曾做台卿。
父亲见为运使。
积得米粟如山。
却笑陶朱富侈。
一生做事强梁。
只是倚官托势。
须知为富不仁。
自来见利忘义。
若与我钱钞分文。
便索低头下跪。
自古道。
与其角者去其齿。
与其翼者两其足。
人生在世。
事无十全。
自家膏粱之子。
百事称心。
只有一件挂念。
丧偶二十余年。
豪家贵族。
问了多少年庚吉帖。
并无一个女子中怀。
近闻得比先张状元娘子。
寄居在邻近周老妪家。
守寡已多年了。
一则宦家贵眷。
二则才貌兼全。
十分中意。
不免叫左右出来。
与他商量则个。
〔叫介末上〕人间天上事难凭。
夙世姻缘定赤绳。
若是两家非配偶。
熏天气势也无能。
覆官人。
有何使令。
〔净诨介〕你与我快叫张媒婆来说话。
〔末〕官人央他说亲。
同去一请。
尊重其事。
〔净〕说得是。
这里正是他家。
快叫一声。
〔末〕张媒婆有请。
【前腔】〔丑上〕终朝苦辛。
东西寻趁。
堪怜老身。
遭时不顺。
釜中无米爨无薪。
怎得个人来说亲。
〔见介〕呀。
贵公子怎到寒门。
媒婆媒婆。
每日奔波。
一身如转毂。
两脚似飞梭。
议婚姻因针而引线。
作生计执斧以伐柯。
曾说配河间织女。
曾问盟月裏嫦娥。
遇着达官长者。
乖张也要谐和。
若是妆乔悭吝。
好事也要多磨。
近来星辰得利。
上门买卖何多。
广受段疋纱罗。
东村送我十甁好酒。
今日运使宅相请。
笑口便作呵呵。
〔净〕张媒婆。
难得我贵公子上门。
请我一请不得。
〔丑〕公子。
你那里晓得。
这是做媒婆的门面。
说便是这等说。
〔净〕不要调舌。
且说正经事。
〔丑〕公子有何分付。
〔净〕小子丧偶已十余年了。
着处议亲。
不能厮似。
见说此张状元小娘子。
守寡在南门村周老妪家裏多年了。
闻得他才貌绝人。
特央你去说亲。
〔丑〕这个容易。
公子是豪门贵族。
娘子又美貌芳年。
有何不可。
〔净〕左右。
〔末应下取上〕官人。
紫香囊在此。
〔净〕张媒婆。
我父亲做官。
用无数银钞。
买得此物。
就将去为聘。
〔丑〕公子且留下。
待我先去口说一番。
后次将聘物去。
〔净〕也说得是。
〔背云〕这东西那里値得什么。
旧时有一个求乞的军士。
在门首叫卖。
我见他饥饿狼狈。
止用二升米买他的。
只哄张媒婆是无价古物。
他那里晓得。
〔转身介〕张媒婆。
卽日烦你去。
你听我道。
【六么令】邻居左近。
有娇娥美貌靑春。
相如未得遇文君。
空思慕卷中人。
〔合〕料知此去必从允。
料知此去必从允。
【前腔】〔丑〕蒙君说此因。
便向他家转达殷勤。
何难会景中人。
〔合前〕
【前腔】〔末〕裙钗守困贫。
寄食他家举眼无亲。
凭传语意中人。
〔合前〕
〔净〕淑女正芳容。
〔丑〕门阑多喜色。
【金珑璁】〔旦上〕寒来仍暑往。
那堪怀旧悲凉。
嗟薄命。
叹空房。
孤身成肮脏。
时有血泪沾裳。
劳织纴罢梳妆。
高堂无处问平安。
夫丧边城骨已寒。
自信佳人多薄命。
时危转觉此身难。
正是春蚕到死丝方尽。
蜡烛成灰泪始干。
奴家逃难到今。
感蒙周老妪留此同居。
岁月如流。
不觉又是十年光景。
但不知我婆婆流落在何处。
丈夫生死如何。
奈我独自一身。
况又遭此乱离时世。
没处寻问一个消息。
只得焚香祷吿天地则个。
这一炷香。
愿得我萱亲老身无恙。
晚年平安。
二炷香。
愿得我丈夫魂魄有归。
保佑我此身康健。
三炷香。
愿得时平世泰。
一家骨肉团圆。
【香罗带】斋心礼上苍。
听奴吿禳。
亲姑老年无倚傍。
知他流落在何方也。
身孤另思彷徨。
晨昏寝食谁奉将。
骨肉伤情也。
几时得相逢萍水乡。
【前腔】漂零及死丧。
奈皇天降殃。
熏炉更添一炷香。
良人为国难赴边疆也。
抛战骨在沙场。
求尸怎能如孟姜。
除非是梦裏相逢也。
几时得魂来归故乡。
〔净上〕月方圆处云遮影。
世上万般哀苦事。
无过死别共生离。
孺人。
今日是长至之节。
为何在此哭泣。
〔旦〕周老妪。
我寓居于此。
晨夕重承温顾。
今日是书云令节。
思想我婆婆与丈夫。
死生骨肉之情。
无以自遣。
因此焚香礼拜。
祷吿天地神明。
保扶生者康健。
死者超升。
是以不胜哀痛之甚。
〔净〕你听我道。
大凡死者不可复生。
绝者不可复续。
死别生离。
固有前定。
无以死伤生。
且自宽解闷怀则个。
〔旦〕周老妪。
你说那里话。
便做道
【驻云飞】岁久天荒。
节孝终身念怎忘。
姑老谁供养。
夫死谁收葬。
嗏。
骨肉叹存亡。
举家漂荡。
身世浮沈。
彼此无依仗。
〔合〕一度相思一断肠。
一度相思一断肠。
【前腔】〔净〕上吿娘行。
死别生离固有常。
世路多磨障。
人事如翻掌。
嗏。
夫壻与萱堂。
几时撇漾。
休为死伤。
生感泣添凄怆。
〔合〕只恐人闻也断肠。
只恐人闻也断肠。
【字字双】〔丑上〕奴家容貌胜王嫱。
绝样。
为媒说合最强梁。
的当。
多有旷夫怨女守空房。
惆怅。
非诳。
〔净〕孺人。
有人在外厢说话。
待我出去一看。
呀。
原来是张媒婆。
你手裏拿着斧子做甚么。
〔丑〕周妈妈。
你不晓得。
常言道匪斧不克。
匪媒不得。
这是做媒的行头。
〔净〕一向不曾到老娘家裏。
今日来此。
必有贵干。
〔丑〕我那邻近赵运使舍人。
闻得张状元娘子在你家居住。
他夫人已死十余年了。
特央我来作伐。
〔净〕这个娘子虽在我家同住。
不晓得他心志如何。
你自去与他对面说看。
〔丑〕娘子万福。
〔旦〕婆婆是那里。
〔净〕他是张媒婆。
见说孺人守寡多年。
他邻近有个赵舍人。
特央他来作伐。
〔旦〕周老妪。
我守志已十年了。
岂肯变易初心。
受人耻笑。
〔丑〕娘子。
等闲易过。
莫要因循岁月。
误了靑年。
赵舍人宅裏且是豪富。
闻得娘子才貌出众。
故此相攀。
望勿作谦。
以赐明报。
【大迓鼓】〔旦〕休来说短长。
我甘心守困。
苦志居孀。
自是荆钗甘效孟光
〔下丑〕周妈妈。
这个娘子害羞。
先去了。
望你一撺掇。
好言回报。
〔净〕老娘这里也难说。
【前腔】〔净〕这姻缘谁主张。
料蓝田种玉。
未有成双。
总桥高架银河上。
怎能勾织女并牛郞。
他是个寒门贞孟光。
【前腔】〔丑〕闻知此女娘。
似文禽失侣。
〔净〕只怕他不是这般样人。
〔丑〕谩言仙女无他想。
管敎中路遇裴航。
须信梁鸿要选孟光。
周妈妈。
俺赵舍人晓得这娘子容貌绝人。
定要成亲。
望妈妈努力赞襄。
自当重谢。
〔净〕老娘理当撺掇。
只怕俺娘子坚心不从。
〔净〕画虎画皮难画骨。
〔合〕知人知面不知心。
【步蟾宫】〔末上〕懒去折腰辞五斗。
微躯此外更何求。
肯厌羹藜饭糗。
年老心闲无别事。
相逢尽道休官去。
自家姓蹇。
名伦。
世居巴蜀。
从父宦寄外。
占籍宜兴。
昔年忝登张九成榜进士。
蒙圣恩拜为司谏之职。
只因秦桧**在朝。
不能进贤退不肖。
当时纳节还家。
不料宋室南迁。
乡闾播荡。
来此山僻去处。
人迹罕到。
烽火不惊。
有一故人张探花。
为因家产废尽。
无处寄身。
一同母亲来此居住。
但恨家贫。
无以供膳。
常切于心。
今日雪天无事。
不免安排酒馔。
与他暖寒则个。
【前腔】〔外上〕厚禄故人先解绶。
仰高义长怀惭负。
豺狼当道事堪忧。
且向衡门株守。
〔见介末〕张大人。
我和你致政于此。
未及数载。
朝廷内外。
荣辱变更。
不可枚举。
〔外〕便是。
闻得岳少保父子俱被秦桧寃狱戮死。
引进董德元等。
邪佞盈朝。
朝廷多故。
忠良避位。
如何是好。
〔末〕我和你虽隐居无预。
恐有剥床之灾。
未免忧葵之叹。
〔外〕天下安危。
固不可料。
但我亲手足被他陷害。
十年不得还乡。
中心岂无怨恨。
秦贼。
秦贼。
秦贼。
你谩夸勋业等伊周。
弃元佐亲戎寇。
秦贼。
【前腔】〔末〕秦贼。
秦贼。
你把义士忠臣作寇雠。
秦贼。
你怀朋挟党恣奸谋。
上方剑谁当授。
秦贼。
张大人。
今日雪天无事。
与老母暖寒。
消遣闷怀则个。
〔外〕尊兄。
多多扰害。
何以克当。
〔末〕吾翁卽若翁何必记念。
〔外〕母亲有请。
【挂眞儿】〔贴上〕游子天涯音信杳。
贤孝妇猛地相抛数载凄惶。
终朝懊恼。
心事有谁知道。
〔末〕母亲有请。
【海棠花】〔丑上〕风色冷萧萧。
穷巷何人到。
张母万福。
〔贴〕蹇母万福。
〔丑〕孩儿请我出来则甚。
〔末〕今日雪天。
请母亲陪张老母暖寒则个。
〔贴〕何以克当。
〔丑〕张姆姆。
你看风色晓寒新。
〔贴〕长途长饿莩。
边塞有征人。
〔末〕一尊聊拨闷。
应不笑家贫。
〔丑〕孩儿把酒。
穷巷何人问幽悄。
俎有山肴。
昔曾向江左分毡。
休问取山阴回棹。
〔合〕苦天气。
同杯酒。
无事且宽怀抱。
【前腔】〔外〕旅泊过终朝。
荏苒风尘几时了。
赖有同袍。
〔合前〕
【前腔】〔丑〕云气掩重霄。
总是琼瑶。
三白应岁事占祥。
六出喜天公施巧。
〔合前〕
【前腔】〔贴〕终日困蓬蒿。
涸辙余生叹枯槁。
念乡园何处。
骨肉萧条。
〔合前〕
【扑灯蛾】〔贴〕荷蒙频宠招。
怀恩怎生报。
〔外〕重感故人意。
对酒且须倾倒也。
念离多会少。
论友朋亲义似同胞。
〔合〕总然是范张管鲍。
这情深契厚。
不啻生死交。
【意不尽】〔合〕寸肠莫为闲愁搅。
且对景酣歌喧笑。
凭取淸尊破寂寥。
〔贴〕柴门风雪晓寒加。
〔末〕飮罢淸尊酒更赊。
〔丑〕休恋故乡生处好。
〔外〕受恩深处便为家。
【满庭芳】〔生上〕客梦阑珊。
乡心迢递。
瞢腾似被余酲。
〔外上〕风沙吹鬓。
月冷晓霜淸。
〔生〕娄大人怎生不见。
〔末上〕十载淹留边地。
叹征裘染尽膻腥。
〔净负行李上合〕重回首。
帝城何处。
诣阙请长缨。
〔外〕西山东海莫容身。
〔生〕游说尙存三寸舌。
死生惟有一慈亲。
〔合〕俯仰乾坤成浩叹。
〔生〕洪大人。
娄使臣。
昨日王侍御怜我有老母在堂。
把他的符节与我。
着下官潜自逃回。
正是万死一生。
实出无奈。
如今且喜脱离朔漠王庭。
只恐前路尙有阻滞。
〔外〕旣有符节在手。
料无方碍。
〔末〕你看星河错落。
烟雾横斜。
想是四更时分了。
恐有追骑后来。
只得趱行几步。
归心如箭。
怎惮路途驰骋。
〔外〕闻得汉臣苏武。
留此十九年。
始得归国。
持节还乡悲子卿。
〔合〕瞻亲舍。
脱虏庭。
遥随星斗向南征。
趋王命。
转帝京。
腰横长剑气峥嵘。
【前腔】〔外〕东方日未生。
愁烟霏雾。
一望裏野色冥冥。
〔生〕这个台是汉李陵的望乡台。
〔外〕高台望乡空在眼。
降虏当年羞李陵。
〔合〕思乡念。
游宦情。
客鬓星。
何时飞舃拜朝廷。
【前腔】〔末〕川原一望平。
在路途何意顾瞻风景。
阴山闲静。
难禁这爽气严凝。
空怜汉妃孤冢在。
〔合〕风尘卧。
霜露征。
【前腔】〔净〕胡笳几处鸣。
又数声谯角呜呜相应。
旌旗成阵。
愁遇着逻骑游兵。
〔末〕这个铁柱。
是晋时南平太守所立。
〔净〕当时晋臣征战地。
勋业尤存铁柱名。
〔合〕经沙障。
涉水程。
千山才过万山迎。
胡尘暗。
猎火明。
愁云低锁汉长城。
【尾声】〔合〕叹飞蓬何时定。
忧亲恋国思无凭。
泪洒西风一片冰。
〔生〕思家恋阙共沾襟。
〔外〕迢递关河思不禁。
〔净〕须知日久见人心。